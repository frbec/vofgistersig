---
title: Vi ställer in, men någon dag ska vi gifta oss
date: 2021-07-15T20:27:17+02:00
draft: false
---
Idag har vi tagit det tråkiga beslutet att ställa in både vigsel och fest den 28 augusti 2021. Vår idé om bröllopet har alltid varit att få göra det precis så festligt och härligt som det bara går, och när vi nu närmar oss dagen och fortfarande har så mycket osäkerheter kring restriktioner och smitta så blir kompromisserna för många.

Vi trodde att vi tog i rejält när vi bestämde datumet för ett år sedan, och länge verkade det också som att det skulle gå. Under vintern fick vi arbeta om festplanen när vi bytte lokal av orsaker som inte ens hade med covid att göra. Vaccinet började produceras och Sveriges mål var att alla skulle ha vaccinerats i juni. Vartefter vaccinleveranserna sköts upp och smittan gick in i tredje vågen började tvivlen igen, och vi har sedan dess gått igenom flera perioder när vi varit nära att ställa in. Det har alltid kommit någon liten ljusning som ändå fått oss att hoppas, och köra på ett tag till. Vår deadline med lokalen har varit 15 juli, och när vi fortfarande inte vet några datum när restriktionerna lyfts ytterligare känns det inte längre motiverat att fortsätta planera. Det har tagit mycket kraft att leva med osäkerheten, och nu hoppas vi istället kunna ta en paus, få lite perspektiv, och återkomma med ny glädje och energi senare.

Så småningom kommer vi sätta ett nytt datum, för vi har inga planer på att ge upp på en sån härlig fest. Ni får helt enkelt längta lite längre bara!

Med önskan om en skön sommar,
Viktoria och Fredrik